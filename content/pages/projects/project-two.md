---
title: La sottile antifragilità del freelancer
colors: colors-a
layout: ProjectLayout
description: >-
  Uno dei consigli che più ho ricevuto fin da quando ho memoria è stato quello
  di seguire la mia passione.

  Non credo di essere stato l’unico a ricevere tale consiglio e non credo di
  essere stato l’unico neanche a ricevere il consiglio che segue.

  “Non c’è nulla di più sicuro del posto fisso!”

  Credo che questi due siano tra i consigli più diffusi e cliché.

  Ma hanno davvero senso?
featuredImage:
  type: ImageBlock
  url: /images/web-internet.webp
  altText: Project thumbnail image
media:
  type: ImageBlock
  url: /images/bg2.jpg
  altText: Project image
client: Cose
---
Uno dei consigli che più ho ricevuto fin da quando ho memoria è stato quello di seguire la mia passione.

Non credo di essere stato l’unico a ricevere tale consiglio e non credo di essere stato l’unico neanche a ricevere il consiglio che segue.

“Non c’è nulla di più sicuro del posto fisso!”

Credo che questi due siano tra i consigli più diffusi e cliché.

Ma hanno davvero senso?

Inoltre, cosa succede quando la propria passione non coincide con il trovare il famigerato posto fisso e non ci ritroviamo nella fortunata posizione di Checco Zalone nel film “Quo vado?”?

Cosa succede, in pratica, quando dobbiamo scegliere tra seguire la nostra passione e impegnarci per trovare il posto fisso?

In quanto ragazzo italiano di 27 anni posso dire che il mio Paese è in crisi lavorativa ed economica fin da quando sono nato, non c’è stato giorno in cui ho sentito al telegiornale frasi come “Tutto bene, l’Italia è fuori dalla crisi” ed ora a causa della pandemia la situazione è ancora più tetra.

In questo senso dovrei guardare al concetto di posto fisso come lavoro da dipendente presso qualche bella PA o azienda stabile e duratura come l’oasi in un deserto.

Si tratta pur sempre dell’idea di un contratto di lavoro a tempo indeterminato come dipendente: stabilità per tutta la vita, o sbaglio?

L’alternativa in fin dei conti quale sarebbe?

Quella di operare come freelancer e dover fronteggiare ogni giorno, per tutta la vita, il rischio che consegue da questo tipo di attività?

Non c’è bisogno di citare il **bias del rischio zero** per capire quanto noi umani siamo intimamente più inclini alla sicurezza invece che al rischio.

E di conseguenza è facile capire come nella maggior parte dei casi una persona possa essere indirizzata alla scelta del posto fisso invece che dell’attività da freelancer.

Ma un tipo di decisione di questo tipo è davvero la scelta più giusta, la scelta più razionale?

Per rispondere a questa domanda devo prima fare un’ampia parentesi, di quelle così grandi che costituiscono la parte centrale e più importante di questo articolo.

Per rispondere, però, devo prima citare e parlarti un po’ di un libro dal titolo “Antifragile” e del suo autore Nassim Taleb.

> “This is the central illusion in life: that randomness is a risk, that it is a bad thing.”

Non ho intenzione di scrivere una recensione e neanche di farne un sommario, il riferimento a quest’opera mi è utile come tassello logico, come strumento argomentativo per arrivare ad un punto.

Il punto a cui voglio arrivare lo troverai, nella maniera più classica, alla fine dell’articolo ma se invece ti piace prendere la cose con calma e capirle al meglio allora continua a leggere.

In Antifragile il filosofo, saggista, matematico ed accademico libanese Nassim Taleb illustra il concetto di, indovina un po’, antifragilità.

In breve, si può parlare di antifragilità come l’opposto, in termini logici, della fragilità.

No, non è un’ovvietà.

Pensaci: quando si parla di qualcosa che dall’esposizione al caso risulta indebolita come la si definisce? Fragile.

Quando invece si parla di qualcosa che non è fragile? La si definisce robusta, stabile.

Ma un qualcosa di robusto e stabile non è qualcosa che corrisponde all’opposizione logica di fragile.

Con opposizione in termini logici di qualcosa mi riferisco all’esatto opposto di fragilità, all’inversione del concetto.

Se fragilità è risultare indeboliti dal caso allora il suo opposto in termini logici è essere rafforzati dal caso.

Per metterla sul piano matematico potremmo scrivere un’equazione come quella sulla lavagna.

![](https://cdn-images-1.medium.com/max/1600/1\*UCdyPHIfg-UpQj5ZAukC4w.png)

Robustezza e stabilità, invece, si riferiscono a quelle cose che dall’esposizione al caso non risultano né danneggiate né rafforzate, ma immutate.

In questo senso, quindi, si configura una \[\[Triade del caso]] in cui ci sono tre poli: la fragilità, la robustezza e l’antifragilità.

L’autore mostra con tre efficaci metafore la differenza tra questi tre concetti:

Essere in una condizione di fragilità significa ritrovarsi nella condizione della spada di Damocle Se da un lato non esiste un termine usuale che definisca l’antifragilità, dall’altro abbiamo un equivalente mitologico, che esprime l’intelligenza storica mediante metafore efficaci. Nella versione romana di un mito greco, il tiranno di Siracusa Dionisio II permette al cortigiano Damocle di prendere parte a un fastoso banchetto, ma fa in modo che sulla sua testa resti sospesa una spada, legata al soffitto da un unico crine di cavallo. Il crine di cavallo è il tipico oggetto che, sottoposto a una pressione, alla fine è destinato a spezzarsi, con conseguenti scene di sangue, urla isteriche e l’arrivo delle ambulanze del tempo. Damocle è fragile: è solo questione di tempo prima che la spada lo colpisca. .

Quando invece ci ritroviamo in una posizione di stabilità, di robustezza allora siamo come una fenice Per controbilanciare il successo ci vuole un’elevata dose di robustezza, e anche notevoli dosi di antifragilità. Dovete desiderare di essere la fenice, o magari l’Idra, altrimenti la spada di Damocle vi colpirà. .

Infine, la situazione ideale, è rappresentata dall’antifragilità. La situazione in cui il caso non ci indebolisce, né ad esso siamo indifferenti, il caso ci rende più forti. Tale situazione è quella che si può attribuire all’idea. L’Idra, nella mitologia greca, è una creatura simile a un rettile con numerose teste, che vive nel lago di Lerna, nei pressi di Argo. Ogni volta che una testa viene tagliata, ne rispuntano due. L’Idra ama il danno, e quindi rappresenta l’antifragilità. La spada di Damocle rappresenta invece gli effetti collaterali del potere e del successo. Non è possibile raggiungere i vertici e comandare senza affrontare questa minaccia costante: là fuori c’è sempre qualcuno che si affanna per farti capitolare. Come la spada, il pericolo è silenzioso, inesorabile e discontinuo; si abbatterà senza preavviso dopo lunghi periodi di calma, forse proprio nel momento in cui vi sarete ormai abituati alla tranquillità e dimenticati della sua esistenza. I Cigni neri saranno pronti a colpire perché avrete molto di più da perdere, un prezzo da pagare per il successo (e la crescita); forse una punizione inevitabile per quando il successo è eccessivo. In fin dei conti, ciò che conta è la forza del crine, non la ricchezza e la potenza dei commensali. Fortunatamente, però, per coloro che vogliono ascoltare si tratta di una vulnerabilità identificabile, misurabile e gestibile. Il concetto centrale della Triade è che in molte situazioni possiamo misurare la forza del crine.

Per chiarire al meglio la situazione ho deciso di creare una minuziosa e dettagliata illustrazione del concetto, eccola qui di seguito.

<https://cdn-images-1.medium.com/max/1600/0*O9F-pwR53a4jHaL5>

Taleb dedica tutta la sua opera proprio a tracciare le differenze di questi concetti ed a come si può cercare di implementare l’antifragilità nella propria vita.

Perché essere antifragili è chiaramente un vantaggio.

Il desiderio di tutti, infatti, è quello di risultare sempre più forti dalle sfide che la vita ci pone.

Il desiderio è di spostarsi sempre più verso destra nella triade prima delineata.

Essere sempre più simili ad un’idra.

Ma non c’è un trucco, una via specifica per raggiungere la condizione dell’antifragilità, si tratta del risultato di scelte fatte nel corso della nostra esistenza, giorno dopo giorno. \*

Scelte da fare, e su cui è necessario riflettere, proprio con lo scopo di ritrovarsi in una posizione di antifragilità nel futuro, invece che di fragilità

Tutto molto bello, ma come si applica l’antifragilità alla questione del lavoro?

I concetti di fragilità ed antifragilità si possono applicare con molta facilità a tanti aspetti della vita.

Uno di questi è sicuramente il mondo del lavoro.

Prima di continuare con la disamina dei concetti filosofici devo fare una parentesi personale.

Sono un ragazzo italiano ed in questa fase della mia vita mi sto dedicando alla ricerca del lavoro, del famoso posto fisso.

Finora non sono stato estraneo al mondo del lavoro, anzi, sono ormai 3–4 anni che lavoro come consulente di digital marketing per piccole e medie imprese.

Brevi collaborazioni senza legame di dipendenza: in pratica ho fatto il freelancer.

Ora la domanda che è lecito porsi: tra perseguire la carriera da freelancer e ricercare il posto fisso qual è la scelta più antifragile?

La scelta più antifragile, nel mondo del lavoro così come nella vita, si rivela essere quella che più riesce a darci stabilità, o addirittura miglioramento, nel momento in cui fronteggiamo un cigno nero.

**immagine di un cigno nero**

Ok, sembra che la cosa mi stia sfuggendo di mano ma fidati di me e continua a leggere.

Antifragile non è l’unico libro scritto da Taleb. L’opera è infatti il caposaldo di una trilogia dell’autore dedicata al caso ed a come questo influenza le nostre vite ed i sistemi complessi.

In questa trilogia ci sono altri due libri: Il Cigno Nero e Giocati dal caso.

Nel Cigno Nero l’autore approfondisce un concetto citato anche nell’opera madre: i Cigni Neri sono quegli eventi la cui ricorrenza viene definita improbabile dagli studiosi e dagli esperti ma che prima o poi si verificano e quando lo fanno allora seminano distruzione e panico perché interi sistemi sono stati costruiti trascurando la ricorrenza di tali eventi.

Uno degli esempi che più mi è rimasto impresso di Cigno Nero è rappresentato dalla caduta delle Torri Gemelle e dalla crisi economica del 2008.

Per essere definito un Cigno Nero un evento deve avere le seguenti caratteristiche:

Deve essere una sorpresa;

Deve avere enormi effetti e conseguenze;

Dopo la sua ricorrenza gli studiosi razionalizzano il tutto a posteriori affermando che ‘c’era da aspettarselo.

Al momento della scrittura di questo articolo, in piena pandemia, potresti pensare che anche questa sia un Cigno Nero ma Taleb stesso si è espresso già sulla questione affermando che in realtà l’esplosione di una pandemia era qualcosa di già ipotizzato da gran parte dei virologi del mondo e questo quindi rende la pandemia un Cigno Bianco, un evento che ha enormi conseguenze ma che era plausibile ed ampiamente previsto.

Se vogliamo trovare dei Cigni Neri, come già detto, dobbiamo cercare in altri due grandi eventi storici: la caduta delle Torri Gemelle e la crisi economica del 2008.

Si tratta, infatti, di due eventi che rispettano le condizioni dapprima delineate.

Nessuno, infatti, si aspettava che si sarebbero verificati ma quando è accaduto hanno causato delle enormi conseguenze.

Subito dopo il loro verificarsi gli studiosi hanno cominciato a razionalizzarli dicendo che non c’era da stupirsi.

Ma cosa sarebbe accaduto se qualcuno avesse notato quelle fragilità nella sicurezza aerea statunitense ed avesse cercato di mitigarle nell’ipotesi di un futuro attacco terroristico?

### Cigni Neri peggio di mulini a vento

Cosa sarebbe successo se qualcuno avesse proposto di rendere le cabine dei piloti a prova di proiettili ed invasione prima della caduta delle Torri Gemelle?

Gli avrebbero risposto che era un pessimista, un folle, che la sicurezza degli aerei era salda e che a dimostrazione di questo la frequenza di attentati terroristici non era così grande (non tanto da giustificare l’investimento per mettere in sicurezza le cabine) quindi meglio lasciare le cose così com’erano.

Ma indovina, cosa è accaduto subito dopo la caduta dele Torri Gemelle? Le cabine dei piloti sono state messe in sicurezza.

Lo stesso concetto può essere applicato alla crisi economica del 2008 ed è proprio questo esempio che mi permette di ricollegarmi alla questione lavorativa precedentemente citata.

Quanti grandi esperti di finanza ed economia hanno perso il lavoro sicurissimo e stabile a causa di un evento che mai avrebbero potuto prevedere?

Per scoprirlo basta effettuare una ricerca di pochi secondi su Google: migliaia.

**Grafico crisi 2008**

Il fatto che un lavoro sia sicuro non significa che una volta ottenuto saremo per sempre indifferenti al caso.

Ti dirò di più: costruire un’intera carriera e basare il proprio futuro su una fragilità ci rende in una posizione davvero pericolosa.

Non è detto, infatti, che un Cigno Nero accada ma è molto probabile che lo faccia qualcosa di imprevedibile e se questo qualcosa colpisce la nostra fragilità allora perderemo ogni cosa.

Ho tracciato un quadro a tinte fin troppo scure, ne sono consapevole, ma c’è anche qualcosa di positivo.

No, non sono ironico.

Essere consapevoli che la nostra posizione è fragile comincia a farci procedere verso una posizione più antifragile e non è tutto qui.

Tramite l’applicazione della strategia del bilanciere alla nostra carriera possiamo assicurarci una posizione più ottimale nei confronti del futuro, anche quello meno prevedibile.

È proprio in questo circostanza che il lavoro da freelancer assume peso e rilevanza.

### La palestra è fondamentale: la strategia del bilanciere

La strategia bilanciere potrebbe essere proprio quella strategia capace di dare maggior perso ad una soluzione che fin troppo spesso viene vista come fragile.

Per Taleb la strategia bilanciere consiste in quell’atteggiamento duplice di impegno su diversi fronti: da un lato si segue la strada che ci assicura robustezza nei confronti di Cigni Neri negativi e dall’altro si corrono tanti piccoli rischi nell’ambito in cui più ci si espone a tanti Cigni Neri positivi.

In questo modo si raggiunge facilmente l’antifragilità.

Un esempio pratico di questa strategia è quello della finanza.

Mettiamo caso che ci siano due investitori, broker, quel tipo di persone che fanno cose con i soldi altrui e che passano la loro giornata davanti postazioni con più schermi dove scorrono cifre apparentemente prive di senso: uno si chiama Giacomo e l’altro si chiama Claudio.

Giacomo è una persona che non ama correre rischi nella vita, vuole che tutto sia preciso e puntuale mentre Claudio, invece, è un po’ più disposto verso il rischio ma non è comunque il tipo che vedreste mai fare bungee jumping, magari senza cavo.

Giacomo investe in borsa e decide di investire su quelle azioni definite (dagli altri) a medio rischio perché stabili e dopo qualche anno, o decennio, potranno portare degli introiti consistenti.

L’unica diversificazione che applica al suo portfolio di investimento è nelle singole azioni ma il target resta sempre lo stesso, medio rischio, non sia mai che succede qualche calamità ed il povero Giacomo perda tutto.

Dall’altro lato c’è Claudio.

Claudio decide di diversificare il suo portfolio di investimento e decide di tenere il 90% dei suoi fondi in contanti (senza investire) ed il restante 10% investirlo in azioni ad alto rischio, azioni che molto facilmente possono fallire ma che, al tempo stesso, possono essere molto remunerative.

Chi credi che sia nella posizione migliore e meno fragile?

Si potrebbe pensare che è Giacomo a godere della posizione più stabile nei confronti del futuro, in fin dei conti le azioni a medio rischio sono azioni sicure, l’unico svantaggio è che richiedono decenni per rivelarsi fruttuose proprio a causa di questo loro basso coefficiente di rischio, giusto?

La realtà è, ahimè, diversa.

La realtà è che la strategia di Giacomo si basa sull’improbabilità che qualche evento prevedibile e negativo si manifesti nel futuro, ma cosa accade se invece si dovesse verificare qualche evento imprevedibile e negativo?

In tal caso le precauzioni prese da Giacomo sarebbero vane, perderebbe i suoi investimenti e, visto che non ha diversificato, perderebbe tutto.

Claudio invece in che posizione si troverebbe in una situazione simile?

Claudio si ritroverebbe nella posizione più vicina alla stabilità ed all’antifragilità.

Questo perché nella peggiore delle ipotesi, nel caso del più negativo dei Cigni Neri, Claudio perderebbe solo il 10% dei suoi fondi.

Dopo una perdita di questo tipo potrebbe facilmente rimettersi in piedi e continuare la sua attività.

C’è da dire inoltre che Claudio, proprio avendo investito su azioni rischiose, sarebbe comunque più abituato di Giacomo al fallimento e potrebbe più facilmente, quindi, rialzarsi dopo una perdita.

Quello che sembrava essere nella posizione meno stabile in realtà si ritroverebbe nella posizione più antifragile perché è stato capace di coesistere con piccole porzioni di rischio nella sua vita.

### Come portarsi il bilanciere i giro

Il principio dietro la strategia del bilanciere è quello di avere massima avversione per il rischio in alcuni ambiti della nostra esistenza e correre tanti piccoli rischi (attenzione: rischi piccoli e contenuti) in un altro ambito.

In medio stat virtus dicevano i latini e devo dire che quanto finora delineato non smentisce il saggio parere di gente come Cicerone o Aristotele.

I più attenti, infatti, avranno notato che nella strategia del bilanciere è presente un tipo d’azione duplice.

La strategia infatti viene anche detta bimodale.

Non si tratta di concentrarsi solo ed esclusivamente su un ambito, come farebbe Giacomo, si tratta di agire su due ambiti per potersi ritrovare in piedi quando tutti gli altri cadranno.

La locuzione latina In medio stat virtus non afferma qualcosa di contrario alla strategia del bilanciere: il messaggio della locuzione è quello non concentrarsi solo su un estremo nella propria esistenza ma di essere più morigerati e sobri.

Anche Taleb afferma che non bisogna concentrarsi su un solo estremo, bisogna agire su due estremi ed in questo modo i danni dalla caduta saranno meno forti di quelli nel caso in cui ci fossimo concentrati su un solo aspetto, magari quello medio.

Tale strategie si può applicare anche nel mondo delle professioni.

Prima di tutto bisogna chiarire una cosa: l’idea del posto fisso per tutta la vita ormai credo sia sempre più un miraggio e sempre più relegata ad ambiti molto settoriali del mondo del lavoro.

Altra cosa da chiarire è che il lavoro non deve per forza essere unico nella vita ma può essere seriale.

Si può applicare la strategia del bilanciere proprio in questo senso: prima un lavoro molto sicuro per qualche annoi, poi uno molto speculativo.

Prima un lavoro da dipendente, poi un lavoro da freelancer.

E perché limitarsi a ragionare solo in questi termini seriali ?

Nulla ci impedisce di lavorare da dipendente dal lunedì al venerdì come dipendente e nel week-end mandare avanti una propria carriera più rischiosa e frutto di passione.

Una scelta di questo tipo, per quanto impegnativa, non è rara nel caso dei grandi pensatori del passato come Montaigne e Simenon.

Periodi di intensissimo impegno lavorativo ed altri invece più controllati.

Questa è la via degli estremi, non la via della media, è una via che richiede sicuramente tanto impegno e sforzo sia nella sua versione seriale sia in quella cumulativa.

### Ultimo giro di boa

Ritorniamo alle domande iniziali.

Freelancer o posto fisso, qual è la scelta più antifragile?

Devo seguire la mia passione o seguire il posto fisso?

Credo che il consiglio di seguire il posto fisso potesse avere più senso decenni fa, in epoche in cui il mercato del lavoro era più controllato, in cui il sentiero che sceglievi non poteva cambiare tanto facilmente ed in cui era molto difficile trovare opportunità interessanti.

Oggi però le cose sono cambiate.

Tim Ferriss ha pubblicato il libro The 4 hour work week quasi 20 anni fa, nel 2009, e già in quell’opera parlava di un lifetime business, un concetto che poi negli anni si è evoluto e si è esteso alle masse col nome di passive income oppure side hustle.

Si tratta di progetti, lavori, affari che richiedono poche risorse dirette ma che permettono di ricavare guadagni anche mentre si sta facendo alto.

Allora mi chiedo: perché le scelte devono essere esclusive?

Perché quando si parla di lavoro allora si intende nella maggior parte dei casi un rapporto di dipendenza da altre persone oppure solo il freelancer?

Secondo questa mia interpretazione di Taleb l’idea migliore, per la carriera di ognuno, sarebbe quella di non limitarsi ad operare su un solo ambito ma operare su più ambiti, magari in maniera estrema.

Un rapporto di dipendenza, magari molto rilassato, da un lato ed un lavoro a spinta più imprenditoriale e personale dall’alto, magari quella può essere la tua passione.

La sola opposizione valida che riesco pensare a questa strategia è lo stress emotivo e mentale che la sua implementazione potrebbe portare ma è anche giusto pensare al guadagno potenziale.

Una strategia di questo tipo permetterebbe di cadere in piedi nel caso del prossimo Cigno Nero negativo ma nel caso in cui invece ci colpisca un Cigno Nero positivo allora i guadagni che ne possiamo trarre, per definizione, sarebbero infiniti.

Tratto basilare dell’antifragilità è il ritrovarsi nella posizione in cui si riescono ad individuare delle opzioni e le si possono cogliere mentre il tratto tipico della fragilità è quello di essere ciechi alle opzioni ed ai vantaggi che questi possono portare.

Prima ancora di questo, però, credo sia importante fare in modo che non indossiamo alcun paraocchi ed usciamo da certi schemi mentali ormai vecchi ed anacronistici, solo in questo modo possiamo sperare di poter aprire gli occhi: ci ritroviamo in un’epoca in cui le opzioni sono ovunque intorno a noi e possiamo coglierle molto facilmente, dobbiamo solo evitare di non vederle perché accecati dalla illusoria stabilità della strada da noi scelta.
